הוא שכב שם, בין הפחים, מתחת לבניין המתקלף, וברגע של הכרה המסוגלת להביט בבבואתה. והוא הביט בעל כורחו - בקיא שהוקשה על בגדיו. בשתן שהחמיץ ממכנסיו. הוא לא רצה לזוז. הוא העדיף שלא לקום. העדיף לשכב עם זה. לנעוץ את כאב הסיטואציה בבשרו. והוא שכב שם כך, שעה ארוכה. 
 כאנדרטה של התת אנושי, לצד עוברי האורח שהלכו בטיילת המוזנחת. הוא רצה בזאת - בכאב הבושה. הוא זכה בה בזעת אפיו. אך הרוב התעלמו, והמשיכו בשגרת יומם, שכן מסוממים ושיכורים מחוסרי בית היו חזון נפרץ בשכונה הזאת. 
 
 אבל היו כמה שהגניבו מבט - הייתה נערה אחת, שהאיטה הליכתה, והצליבה בו מבט. 


 


כבר הרבה זמן שהוא ככה. חייו לא הבשילו לסיפור שהוא יכול היה להכיל. הכל היה קשה מנשוא. אז הוא ברח אל הרפיון. 
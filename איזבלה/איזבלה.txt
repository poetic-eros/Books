"התשוקה והרומנטיקה, יש בהן זרות למוכר והרגיל", הם הסכימו. וכאילו על מנת לתת חיים להבנה, הם החלו להיפגש תדיר על קומת גג ביתו, אשר השקיפה על מגדלי העיר הרחוקים. שם הם הקימו לעצמם אוהל. דאגו למצע רך. ונהנו מאיפולה של ההכרה תחת הבשמים שנטלו, מצבעם של השמיים ומבדידותם של הכוכבים והמטוסים הרחוקים מעל לזהוב עננת הזיהום העירוני. 
שם הם כמו צללו מחלום אחד אל משנהו, בגופם אחוז הבעירה בלהבת החשכה. זרועותיהם כמו היו מגששות באפילת זוויות תאורת הרחוב הקלושה. כאחוזות דיבוק הן נעו אל מחקרי הגוף, על דקויות תנועותיו, נשימותיו ותנודותיו. אל הבהוב המבטים הנחושים אשר כמו באו לחמוד את עינוגם. אל החיוכים הפרועים אשר הביעו בקימורי שפתותיהם את רעבונם לדעת את טעמו של הפרי האסור. אל כמיהת ההתפלשות בנוזלי הגוף נוטפי ארומת התשוקה. שם, הם בילו עד יקיצת עלות השחר, ואז היו מתגנבים בדממה מחלקת האלוהים הקטנה והסודית שיצרו להם, והיו חוזרים כל אחד אל חלקת אדמתו ושגרת יומו. 
בשיאי מחול גופם,  נאקות קולה העדין חדרו אל מבעד לחלונות בתי הרחוב, כמו לא היו קיימים כלל. הן כמו מצאו את דרכן בלחש מלטף מבעד לחריצי הזיזים, אל אוזניהם של השכנים הצמאים לעניין בחייהם. אין היה זה קולה של היומרה, כקולם המופגן והוולגרי של אוהבי המוחצנות, אשר תושבי הרחוב היו מכירים ובזים לה - אלא היה זה קול רוך כנוע ודק, אשר הדהודו נשאר כחותמת בגופו של המאזין אשר נלכד בו, כמנגינת כינור מלטפת אשר נוצחה בידי אלוהים עצמו. היה זה קול התשוקה במלוא תפארתה. 
ואכן, השכנים לא יכלו להישאר אדישים, ולא ידעו לומר מיהי המוזה אשר משרה בהם את אלוהי התשוקה, ומעוררת בהם צורך בלתי נשלט ליטול את אהובם הדל ולהטיחו אל מזרני אהבתם. יתכן שהד קולה הדק והנאנק אל שמי דממת הליל - יצר בהם באחת את אותה זרות אשר צמאו לה בשגרת חייהם.
ועל כן, שיחות חולין תוהות עלו בין מכרים בגינות הכלבים ובגני השעשועים. גברים תהו יחד עם גברים, נשים עם נשים. התהיות תמיד לוו בחיוך סקרן, ומעט חייתי. קולה הדק הפך לחוט השני של תשוקה מקומית ערה וחבויה - תשוקה אשר בוערת בין אנשים, אך לעולם לא נהגת באופן מפורש על בדל שפתם. תשוקה שנמצאת מתחת אל פני השטח, אך חיה ושורפת את דמיונם. מתפרעת, כטפילה האוחזת בנשוא שלה, וגורמת לו לרצות לוותר על משאלות ליבו השכלתניות, ולהיכנע אל משאלותיה הזרות, המשכרות והמלטפות. 
והשיח המעודן התקיים במלוא עוזו. עול השכונה נמתח עד גבול הקצה. מנגינות נאקות נוספות החלו להישמע. שכנים הביטו בשכנות בזוויות רגעיות של מבט תוהה. שכנות פיתחו בסתר ליבן שגיונות על מגעם המלטף של שכנים שעד כה לא קיבלו מעולם את הכבוד הנשגב לבלות בדמיונן. דמויות חדשות בעלות מבט אלמוני החלו לפקוד תדיר את בתיהם של הרווקים והרווקות, וגם של הנשואים. נערות החלו לחייך בסקרנות יתרה אל נערים, ואלו החלו לכתוב בהיחבא שירים למגירה. זרים גמורים החלו לברך האחד את השני לשלום. השכונה כולה כמרקחה - חוותה את עדנת ההמולה במלוא עוזה. 
הם לא ידעו שהיא כלל לא הייתה מהשכונה. היא הייתה נשואה, מבית אמיד בפאתי העיר. הוא היה לזרע הפורענות בחייה - למרחב מכיל בו מימדי החייתיות שבה יכלו להתקיים בבטחה. בשגרת יומה היא תמיד הייתה מוקפדת. בעלת שיער שחור גלי וקצר. גזור ברשלנות בזווית קו הצוואר. עיניה הכחולות תמיד הקרינו רצינות, סקרנות ודממה. מעטים היו יודעי הדבר, כולם גברים, שהבחינו כי על פניה נח לרוב חיוך משועשע ונסתר אשר צמא לחוות את החיים על כל מימדיהם. היא אהבה שמלות אשר הקפידו להיצמד ברכות אל ירכיה המלוטשות, ולאפשר לצופה אנין הטעם לרעוב לישבנה. היו אלו שמלות אלגנטיות ונורמטיביות, שגרמו לאותו צופה לתחושת בלבול ותהייה לגבי מידת הגבולות שבאמת קיימים בה. ואכן - לא היו בה גבולות. 




